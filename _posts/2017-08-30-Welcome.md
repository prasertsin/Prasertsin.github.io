---
+laout: post
title: welcome to prasertsin Blog.
---
![Baek ji heon](http://www.metalbridges.com/wp-content/uploads/2016/01/13-Hours-The-Secret-Soldiers-of-Benghazi-0.jpg)

# 13 HOURS 

## รีวิว หนัง 13 ชั่วโมงถล่มเบนกาซี

##### หากใครติดตามข่าวต่างประเทศเป็นประจำน่าจะเคยได้ยินข่าวโศกนาฏกรรมเบงกาซี ที่เกิดขึ้นในเมืองใหญ่อันดับ2ของลิเบียวันที่ 11 กันยายน 2012 เมื่อม็อบจำนวนมากบุกเข้าโจมตีที่พำนักของ คริสโตเฟอร์ สตีเวนส์ เอกอัครราชทูตสหรัฐประจำลิเบีย รวมถึงฐานลับในเบงกาซีของสหรัฐฯ ทำให้ทูตคริสโตเฟอร์และเจ้าหน้าที่ชาวอเมริกัน3คนเสียชีวิต เหตุการณ์ครั้งนั้นนอกจากลิเบียจะถูกประณามจากทั่วโลก รัฐบาลสหรัฐฯเองก็ถูกตั้งคำถามจากหลายฝ่ายเรื่องระบบรักษาความปลอดภัย จน ฮิลลารี คลินตัน รัฐมนตรีกระทรวงต่างประเทศถูกไต่สาน และเธอต้องออกมาแถลงขอโทษ

##### เหตุการณ์ดังกล่าวถูกนำมาเขียนเป็นหนังสือขายดีชื่อ 13 Hours ของ มิทเชล ซัคคอฟฟ์ และเหล่านาวิกโยธินที่รอดชีวิต ต่อมาเรื่องนี้ไปเตะตา ไมเคิล เบย์ ผู้กำกับจอมทำลายล้าง จึงนำมาดัดแปลงเป็นภาพยนตร์ชื่อ 13 Hours The Secret Soldiers of Benghazi เขียนบทโดย ชัค โฮแกน เจ้าของผลงาน The Town

##### หนังเล่าถึงช่วงหลังอาหรับสปริง ประเทศลิเบียกลายสภาพเป็นรัฐล้มเหลว บ้านป่าเมืองเถื่อนที่คนขายปืนกันในตลาดแบบโจ๋งครึ่ม ก่อน 11 กันยายน 2012 วันครบรอบ 911 แจ็ค ซิลวา (จอห์น กราซินสกี้) อดีตนาวิกโยธินได้รับการว่าจ้างให้มาคุ้มครองฐานลับของสหรัฐฯในเบงกาซี ลิเบีย โดยมี โรน วู้ดส (เจมส์ แบดจ์ เดล) เป็นหัวหน้าทีม ซึ่งต่อมา โรน แจ็ค ทันโต้ บูน ทิก ออซ เป็นเจ้าหน้าที่นาวิกโยธิน 6 นาย ที่ต่อสู้เพื่อปกป้องรักษาชีวิตชาวอเมริกันหลายสิบคนในคืนเดือดที่จะตามหลอกหลอนพวกเขาไปชั่วชีวิต

##### บทภาพยนตร์มุ่งยกย่องวีรกรรมอันกล้าหาญของทหารกลุ่มหนึ่งที่ต่อสู้กับกองกำลังไม่ทราบฝ่ายจำนวนมากซึ่งดาหน้าบุกเข้าหาตลอด 13 ชั่วโมง แม้จะพอทราบเรื่องราวมาบ้างก็ยังดูสนุก ลุ้นระทึกไปกับการเอาตัวรอดของตัวละครในห้วงเวลาวิกฤติ ชอบบรรยากาศหวาดระแวงจากความวุ่นวายอลหม่านของสถานการณ์สับสนที่ไม่รู้ว่าใครเป็นใคร อยู่ฝ่ายไหน มิตรหรือศัตรู หลายอย่างทำให้นึกถึง Black Hawk Down ชื่นชมความรับผิดชอบของ นาวิกโยธินทั้ง6นาย ถึงจะเสียเปรียบเรื่องคนพวกเขาก็สู้ไม่ถอย แสดงถึงความเป็นมืออาชีพมากๆ เสียดายพาร์ทดราม่ายังด้อยกว่า Lone Survivor เยอะ

##### การบอกเล่าผ่านมุมมองของทหารนาวิกโยธินหรือฝ่ายบู๊น่าสนใจในแง่ที่ภาพลักษณ์ก่อนหน้านี้พวกเขาถูกมองว่า โหดร้าย ป่าเถื่อน เลือดเย็น ใช้แต่กำลัง ซึ่งในเรื่องนี้ไม่เหมือน American Sniper ที่ตัวละครสมัครใจไปรบ ภูมิใจที่ได้รับใช้ชาติ ผิดกับ 13 Hours นาวิกโยธินหลายคนมีความจำเป็นต้องทิ้งลูกทิ้งเมียมาทำงานที่จะเรียกว่าอันตรายที่สุดในโลกก็ว่าได้ ขณะเดียวกันก็ยังส่งเสียงตัดพ้อต่อว่ารัฐบาลสหรัฐฯจากคนผู้น้อยตัวเล็กๆในกระทรวง ทั้งประเด็นสวัสดิการของเจ้าหน้าที่ผู้เสี่ยงภัย และปัญหาการออกคำสั่งในสายงานการบังคับบัญชาที่ยุ่งเหยิง ทำให้เกิดความล่าช้าในการให้ความช่วยเหลือจนนำไปสู่การสูญเสีย (มีแอบแขวะเรียกเจ้าหน้าที่ CIA สายบุ๋นว่าพวกสายลับ เจมส์ บอนด์ ถูกทำให้กลายเป็นตัวตลกเพราะหน้าสิ่วหน้าขวานกลับช่วยอะไรไม่ได้เลย)
